Vytváření odkazů
****************

Vytvoření odkazů patří mezi nejsilnější místa Nette Frameworku. Díky [obousměrnému routování |routing] není potřeba do šablon či kódu natvrdo zapisovat URL nebo je komplikovaně skládat. Stačí se odkazovat na akce presenterů, předávat jim parametry a framework už URL vygeneruje sám. Vytvořit odkaz je pak stejně snadné, jako zavolat funkci. To se vám bude tuze líbit!

Během programování a vytváření šablon nás nemusí zajímat tvar URL adres, budeme se totiž odkazovat přímo na akci presenteru, tj. například na již zmíněnou `Product:show`.


Odkazy v šablonách
------------------

Nejčastěji vytváříme odkazy v šablonách. Aby to bylo co nejjednodušší, nabízí nám framework hned tři cesty. Nejšikovnější z nich je `n:href`

```html
<a n:href="Product:show $productId">detail produktu</a>
```

Všimněte si, že místo HTML atributu `href` jsme použili [n:atribut |latte:#n-atributy] `n:href`. Jeho hodnotou pak není URL, jak by tomu bylo v případě atributu `href`, ale rovnou akce presenteru. Tam má tvar

```
[Presenter:]action [,] [arg1] [, arg2] [, ...]
```

Po kliknutí na odkaz se dostane ke slovu metoda `ProductPresenter::renderShow()` a jako parametr `$id` ji bude předána hodnota proměnné `$productId`. Parametrů bychom mohli předat i víc, stejně jako když voláme metodu. Mohlo by to být snad jednodušší?

.[note]
Doporučuje se dodržovat konvenci velkého prvního písmenka pro název presenteru a malého pro akci. Jako oddělovač slouží právě jedna dvojtečka.

Kromě toho je možné předávat i pojmenované parametry. Následující odkaz předává parametr `lang` s hodnotou `cs`:

```html
<a n:href="Product:show $productId, lang => cs">detail produktu</a>
```

Ačkoliv metoda `renderShow` nemá `$lang` ve své hlavičce, může hodnotu parametru zjistit voláním `$lang = $this->getParameter('lang')`.

Máme-li všechny parametry v poli, můžeme jej rozvinout operátorem `(expand)`:

```html
{var $args = [$productId, lang => cs]}
<a n:href="Product:show (expand) $args">detail produktu</a>
```

Pokud je šablona, ve které vytváříme odkaz, také součástí `Product` presenteru, můžeme název presenteru vynechat a psát přímo `n:href="show $productId"`. Nebo obráceně, vede-li odkaz na akci nazvanou `default`, lze tuto vynechat a napsat `n:href="Product: $id"` (nezapomeňte na dvojtečku).

Odkazy mohou také směřovat do jiných [modulů |request-lifecycle#moduly]. Zde se rozlišuje, zda se odkazujeme "relativně" do zanořeného submodulu, nebo "absolutně" do jiného modulu - pak cesta začne dvojtečkou. Pro ukázku předpokládejme, že aktuální presenter je součástí modulu `Front`, potom zapíšeme:

```html
<a n:href="Shop:Product:show">odkaz na Front:Shop:Product:show</a>
<a n:href=":Admin:Product:show">odkaz na Admin:Product:show</a>
```

Speciálním případem je odkaz na sebe sama, kdy jako cíl uvedeme `this`.

Vygenerovaný odkaz má podobu relativní cesty. Pokud potřebujeme **absolutní odkaz včetně domény**, přidáme na začátek dvě lomítka (např. `n:href="//show $productId"`). Pokud nastavíme v presenteru proměnnou [$absoluteUrls |api:Nette\Application\UI\Presenter::$absoluteUrls] na `true`, budou všechny od té chvíle generované odkazy absolutní.

Odkazovat můžeme na určitou část na stránce přes tzv. fragment za znakem křížky `#`:

```html
<a n:href="show#comments">odkaz na Product:show a fragment #comments</a>
```

Atribut `n:href` je velmi šikovný, pokud vytváříme HTML značku `<a>`. Chceme-li odkaz vypsat jinde, například v textu šablony, použijeme `{link}` se stejnou vnitřní syntaxí:

```html
Adresa je: {link Product:show $productId}
```

Přečtěte si další podrobnosti o syntaxi [Latte šablon |latte:tags].


Odkaz na aktuální stránku
-------------------------

Presenter může snadno zjistit, zda je cíl odkazu shodný s aktuální stránkou. Toho lze využít například v šabloně layoutu k přidání CSS třídy k odkazům na aktuální stránku nebo změně obsahu stránky.

Využívá se k tomu metoda `$presenter->isLinkCurrent(destination [,arg [,arg ...]])`.

Místo konkrétní akce je možné uvést zástupný znak `*`, který znamená jakoukoliv akci daného presenteru.

```html
<ul class="menu">
	<li n:class="$presenter->isLinkCurrent('Product:show') ? active">
		<a n:href="Product:show">...</a>
	</li>

	<!-- uvnitř elementu A není nutné opakovat cíl odkazu: -->
	<li><a n:class="$presenter->isLinkCurrent() ? active" n:href="Product:detail">...</a></li>

	<!-- rozšíření scope: -->
	<li n:class="$presenter->isLinkCurrent('Product:*') ? active">
		<a n:href="Product:detail">...</a>
	</li>
</ul>

{if !$presenter->isLinkCurrent('Admin:login')}
	<a n:href="Admin:login">Přihlaste se!</a>
{/if}
```


Odkazování v presenteru
-----------------------

Presenter a [komponenta |api:Nette\Application\UI\Component] disponují metodou `link()`, pomocí které lze vytvářet odkazy podobně jako v šabloně. Prvním parametrem je cílová akce presenteru, následují předávané argumenty:

```php
$url = $this->link(destination [,arg [,arg ...]]);
```

Ty lze předat také pomocí pole. Příklady:

```php
$url = $this->link('Product:show', $productId);

$url = $this->link('Product:show', [$productId, 'lang' => 'cs']);
```

.[caution]
Pokud při generování odkazu předáte parametru metody hodnotu `false`, do odkazu se vůbec nepřidá. Řešením je definovat pro parametr výchozí hodnotu `true` nebo `false`. Nette pak pochopí, že je typu boolean, a předávanou hodnotu změní na 1 nebo 0 a následně při zpracování requestu je presenter převede zpět na boolean.


Neplatné odkazy
---------------

Může se stát, že vytvoříme neplatný odkaz - buď proto, že vede na neexistující presenter, proto, že předává víc parametrů, než které cílová metoda přijímá ve své definici, nebo když pro cílovou akci nelze vygenerovat URL. Jak naložit s neplatnými odkazy určuje statická proměnná `Presenter::$invalidLinkMode`. Ta může nabývat kombinaci těchto hodnot (konstant):

- `Presenter::INVALID_LINK_SILENT` - tichý režim, jako URL se vrátí znak #
- `Presenter::INVALID_LINK_WARNING` - vyhodí se varování E_USER_WARNING, které bude v produkčním režimu zalogováno, ale nezpůsobí přerušení běhu skriptu
- `Presenter::INVALID_LINK_TEXTUAL` - vizuální varování, vypíše chybu přímo do odkazu
- `Presenter::INVALID_LINK_EXCEPTION` - vyhodí se výjimka InvalidLinkException

Výchozí nastavení je `INVALID_LINK_WARNING` v produkčním režimu a `INVALID_LINK_WARNING | INVALID_LINK_TEXTUAL` ve vývojovém. `INVALID_LINK_WARNING` v produkčním prostředí nezpůsobí přerušení skriptu, ale varování bude zalogováno. Ve vývojovém prostředí ho zachytí [Tracy | tracy:] a zobrazí bluescreen. `INVALID_LINK_TEXTUAL` pracuje tak, že jako URL vrátí chybovou zprávu, která začíná znaky `#error:`. Aby takové odkazy byly na první pohled patrné, doplníme si do CSS:

```css
a[href^="#error:"] {
	background: red;
	color: white;
}
```

Pokud nechceme, aby se ve vývojovém prostředí produkovala varování, můžeme nastavit tichý režim přímo v [konfiguraci|configuring#chyby].

```neon
application:
	silentLinks: true
```

{{composer: nette/router}}
