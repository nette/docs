Psaní dokumentace
*****************

.[perex]
Přispívání do dokumentace je jednou z mnoha cest, jak lze pomoci Nette. Zároveň jde také o jednu z nejpřínosnějších činností, neboť pomáháte druhým frameworku porozumět.


Jak psát?
---------

Dokumentace je určena především lidem, kteří se s tématem teprve seznamují. Proto by měla splňovat několik důležitých bodů:

- **Při psaní začněte od jednoduchého a obecného, k pokročilejším tématům přejděte až na konci.**
- Uvádějte jen ty informace, které uživatel skutečně k danému tématu potřebuje vědět.
- Ověřte si, že vaše informace jsou skutečně pravdivé. Před uvedením kódu příklad nejprve vyzkoušejte.
- Buďte struční - co napíšete, zkraťte na polovinu. A pak klidně ještě jednou.
- Snažte se věc co nejlépe vysvětlit. Zkuste například téma nejprve vysvětlit kolegovi.

Tyto body mějte na paměti po celou dobu psaní. Další tipy naleznete v článku [Píšeme pro web |https://www.lupa.cz/clanky/piseme-pro-web/]. Dokumentace je psaná v [Texy! |https://texy.info/cs/], proto se naučte jeho [syntax]. Pro náhled článku během jeho psání můžete použít editor dokumentace na adrese [https://editor.nette.org/].

Kromě výše uvedených bodů také dodržujte následující zásady:

- Primárním jazykem je angličtina, vaše změny by tedy měly být v obou jazycích. Pokud angličtina není vaší silnou stránkou, použijte [Google Translator |https://translate.google.cz] a ostatní vám váš text zkontrolují.
- V textu dokumentace spíše "mykáme" a jsme zdvořilí.
- V příkladech dodržujte [en:Coding Standard].
- Názvy proměnných, tříd a metod pište anglicky.
- Namespaces stačí uvádět při první zmínce.
- Kód se snažte formátovat tak, aby se nezobrazovaly posuvníky.
- Šetřete zvýrazňovači všeho druhu, od tučného písma po rámečky `.[note]`.
- Z dokumentace se odkazujte pouze na dokumentaci nebo `www`.


Struktura dokumentace
---------------------

Celá dokumentace je umístěna na GitHubu v repositáři [nette/docs |https://github.com/nette/docs]. Tento repositář je rozdělen do větví podle verze dokumentace, například větev `doc-2.1` obsahuje dokumentaci pro verzi 2.1.

Každá větev je pak rozdělena do několika složek:

* `cs` a `en`: obsahuje soubory dokumentace pro jednotlivé jazykové verze.
* `files`: obrázky, které je možné do stránek v dokumentaci vkládat.

Cesta k souboru bez přípony odpovídá URL adrese stránky v dokumentaci. Soubor `cs/quickstart/single-post.texy` tedy bude mít v příslušné verzi české dokumentace adresu `quickstart/single-post`.

Při vytváření stránek dbejte na následující pravidla:

- Používejte maximálně 2 úrovně URL a jazyk, např. `en/forms/rendering.texy`.
- Volte stručná URL, např. stránka "Atomic Operations" je na `doc.nette.org/en/atomicity`.
- Používejte anglická URL, shodná napříč všemi jazyky, např. `doc.nette.org/cs/forms/rendering` a `doc.nette.org/en/forms/rendering`.


Přispívání do dokumentace
-------------------------

Pro přispívání do dokumentace je nutné mít účet na [github.com|https://github.com] a znát základy práce s verzovacím systémem git. Pokud s gitem nekamarádíte, můžete se podívat na rychlý návod: [git - the simple guide |https://rogerdudler.github.io/git-guide/], nebo si pomoci některým z mnoha grafických nástrojů: [GIT - GUI clients |https://git-scm.com/downloads/guis].

Pokud se rozhodnete do dokumentace přispět, nejdříve si vytvořte fork již zmíněného repositáře [nette/docs |https://github.com/nette/docs] a repositář si naklonujte na svůj počítač. Poté v příslušné větvi proveďte změny, změnu commitněte, pushněte do svého repositáře na github.com a pošlete pull request do původního repositáře `nette/docs`. Pamatujte, že hlavním jazykem dokumentace je angličtina, změny proto provádějte v obou jazycích.

Při psaní dokumentace se také dodržuje coding standard. Před každým pull requestem, nejlépe před pushem do repozitáře, je dobré si spustit [nette/code-checker |https://github.com/nette/code-checker], který nám zkontroluje všechny coding standardy.

{{sidebar: yes}}
