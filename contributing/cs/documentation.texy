Psaní dokumentace
*****************

.[perex]
Přispívání do dokumentace je jednou z nejpřínosnějších činností, neboť pomáháte druhým porozumět frameworku.


Rychlé úpravy
-------------

Nejjednodušší způsob, jak upravit text v dokumentaci, je využít odkazy na konci každé stránky:

- *Ukaž na GitHubu* otevře zdrojovou podobu dané stránky na GitHubu. Poté stačí stisknout tlačítko `E` a můžete začít editovat (je nutné být na GitHubu přihlášený)
- *Otevři náhled* otevře editor, kde rovnou vidíte i výslednou vizuální podobu.

Protože editor s náhledem nemá možnost ukládat změny přímo na GitHub, je nutné po dokončení úprav zdrojový text zkopírovat do schránky (tlačítkem *Copy to clipboard*) a poté jej vložit do editoru na GitHubu.
Pod editačním polem je formulář pro odeslání. Zde nezapomeňte stručně shrnout a vysvětlit důvod vaší úpravy. Po odeslání vznikne tzv. pull request, který je možné dále editovat.


Jak psát?
---------

Dokumentace je určena především lidem, kteří se s tématem seznamují. Proto by měla splňovat několik důležitých bodů:

- **Při psaní začněte od jednoduchého a obecného. K pokročilejším tématům přejděte až na konci.**
- Uvádějte jen ty informace, které uživatel skutečně k danému tématu potřebuje vědět.
- Ověřte si, že vaše informace jsou skutečně pravdivé. Před uvedením kódu jej nejprve otestujte.
- Buďte struční - co napíšete, zkraťte na polovinu. A pak klidně ještě jednou.
- Snažte se věc co nejlépe vysvětlit. Zkuste například téma nejprve vysvětlit kolegovi.
- Šetřete zvýrazňovači všeho druhu, od tučného písma po rámečky jako `.[note]`.

Tyto body mějte na paměti po celou dobu psaní. Osvojte si také [syntax]. Pro náhled článku během jeho psaní můžete použít [editor s náhledem |https://editor.nette.org/].

Kromě výše uvedených bodů také dodržujte následující zásady:

- Primárním jazykem je angličtina, vaše změny by tedy měly být v obou jazycích. Pokud angličtina není vaší silnou stránkou, použijte [DeepL Translator |https://www.deepl.com/translator] a ostatní vám váš text zkontrolují.
- V příkladech dodržujte [Coding Standard].
- Názvy proměnných, tříd a metod pište anglicky.
- Namespaces stačí uvádět při první zmínce.
- Kód se snažte formátovat tak, aby se nezobrazovaly posuvníky.
- Z dokumentace se odkazujte pouze na dokumentaci nebo `www`.


Přispívání do dokumentace
-------------------------

Pro přispívání do dokumentace je nutné mít účet na [GitHub|https://github.com]. Jednoduché změny můžete provádět přímo v jeho rozhraní.

Vhodnější je ale znát základy práce s verzovacím systémem Git. Pokud s gitem nekamarádíte, můžete se podívat na rychlý návod: [git - the simple guide |https://rogerdudler.github.io/git-guide/], nebo si pomoci některým z mnoha grafických nástrojů: [GIT - GUI clients |https://git-scm.com/downloads/guis].

Dokumentaci upravujte tak, že se vytvoříte fork repositáře [nette/docs |https://github.com/nette/docs] a ten si naklonujete na počítač. Poté v příslušné větvi proveďte změny, změnu commitněte, pushněte do svého repositáře na GitHub a pošlete pull request do původního repositáře `nette/docs`.

Před každým pull requestem je dobré si spustit [Code-Checker |code-checker:], který zkontroluje přebytečné mezery v textu.


Struktura dokumentace
---------------------

Celá dokumentace je umístěna na GitHubu v repositáři [nette/docs |https://github.com/nette/docs]. Aktuální verze je v masteru, starší verze jsou umístěny ve větvích jako `doc-3.x`, `doc-2.x`.

Obsah každé větve se dělí do hlavních složek představujících jednotlivé oblasti dokumentace. Například `application/` odpovídá https://doc.nette.org/cs/application, `latte/` odpovídá https://latte.nette.org atd. Každá tato složka obsahuje podsložky představující jazykové mutace (`cs`, `en`, ...) a případně podsložku `files` s obrázky, které je možné do stránek v dokumentaci vkládat.


{{priority: -1}}
