Průběžné testování s Travis CI
******************************

.[perex]
Znáte to. Napsali jste testy, které teď procházejí, poplácali se po zádech a váš spánek začal být mnohem klidnější. Máte jistotu, že váš kód spolehlivě funguje. A pak se to stane. Hodiny ukazují 3:15 a do nočního ticha se zakousne nepříjemný zvuk drnčení mobilu na nočním stolku. Volá šéf. Zase to nefunguje. Zalije vás studený pot. Vždyť na to máme testy! V tu chvíli se vynoří vzpomínka na páteční odpoledne - spěcháte domů a zapomínáte spustit testy po poslední úpravě.

Abyste předešli podobným zážitkům, ukážeme si, jak průběžně testovat pomocí populárního nástroje [Travis CI](https://travis-ci.org/):


Jak funguje Travis CI
=====================

Travis CI((Continuous Integration)) (dále jen Travis) je velmi populární služba pro automatizaci [průběžné integrace](https://cs.wikipedia.org/wiki/Průběžná_integrace). Je poskytována zdarma((Pro soukromé repozitáře je zpoplatněna.)) a nabízí automatizované spouštění testů po zápisu změny do repozitáře. Je plně integrována do prostředí GitHubu.

Travis se konfiguruje souborem `.travis.yml` umístěným v kořenovém adresáři projektu. Obsahuje několik bloků, které si podrobněji popíšeme. Ani jeden z bloků není povinný. Pokud bychom ovšem vynechali `script`, Travis by se snažil spouštět testy pomocí `phpunit`.

Bloky jsou spouštěny v pořadí:
- `before_install`
- `install`
- `before_script`
- `script`
- `after_success` nebo `after_failure`
- `after_script`

.[caution]
Soubor `.travis.yml` dovoluje odsazovat pouze mezerami. Syntaktickou správnost si můžete ověřit [pomocí validátoru |https://config.travis-ci.com/explore].

Pro podrobnější informace si přečtěte [oficiální dokumentaci |https://docs.travis-ci.com/].


Vytvoření .travis.yml
=====================


Nastavení jazyka
----------------

Nejprve je potřeba pomocí `language` Travis informovat, pro jaký jazyk má prostředí nastavit. Na dalších řádcích uvádíme, pro jaké verze PHP budeme chtít náš projekt otestovat. Neuvedení setinkového čísla znamená použití nejnovější dostupné verze. Testy pak budou spuštěny pro každou verzi zvlášť.

```yaml
language: php

php:
  - 7.1
  - 7.2
  - 7.3
  - 7.4
  - nightly  # vývojová verze
```


Proměnné prostředí
------------------

V sekci `env` nastavujeme další varianty prostředí pro běh testů. Pro každou odrážku se skripty provedou samostatně a v jedné odrážce lze definovat více proměnných. Dále v textu budeme používat proměnnou `TESTER_PHP_BIN`, abychom mohli testy pouštět také s parametrem `-p php-cgi`.

```yaml
env:
  - TESTER_PHP_BIN="php"
  - TESTER_PHP_BIN="php-cgi"
```

Uvedené sekce `php` a `env` nám zajistí spuštění testů celkem 10x. Pro pět verzí PHP a dvě varianty proměnných prostředí.


Instalace závislostí
--------------------

.[note]
Návod předpokládá, že závislosti testovaného projektu jsou spravovány pomocí nástroje Composer, a nette/tester je uveden jako závislost pro vývoj. Jak nastavit Composer najdete v kapitole [Composer |doc:cookbook/composer].

V bloku `install` nainstalujeme pomocí Composeru závislosti našeho projektu. Každá odrážka znamená samostatný příkaz. Composer ve výchozím nastavení nainstaluje i dev závislosti. Dobrým zvykem je použít `--no-interaction`, protože Travis si s Composerem neumí povídat. Použijeme i `--prefer-source` kvůli omezenému počtu požadavků na GitHub API.

Composer je již v Travisu nainstalován, ale my chceme použít nejnovější verzi, proto v bloku `before_install` provedeme jeho update.

```yaml
before_install:
  - composer self-update

install:
  - composer install --no-interaction --prefer-source
```


Matice testů
------------

Na základě předchozích údajů je vytvořena testovací matice, tedy varianty prostředí, ve kterých budou testy spuštěny (v našem příkladě 10 variant). Nastavení matice je umožněno v bloku `matrix`.

Chceme-li některou z variant vyřadit, využijeme blok `exclude`. Nebudeme chtít spouštět testy starších verzí PHP s binárkou `php-cgi`.

```yaml
matrix:
  exclude:
    - php: 7.0
      env: TESTER_PHP_BIN="php-cgi"

    - php: 7.1
      env: TESTER_PHP_BIN="php-cgi"
```

Aby testování bylo označeno Travisem jako úspěšné, musí testy projít ve všech prostředích. Pokud nechceme, aby výsledek některé z nich ovlivňovalo, můžeme to deklarovat v bloku `allow_failures`. V našem případě nám nebude vadit, pokud neprojdou testy na vývojové verzi PHP.

```yaml
matrix:
  allow_failures:
    - php: nightly
```

.[note]
Všimněte si, že jsme uvedli pouze verzi php. Travis se zachová tak, že do celkového výsledku nezahrne všechny kombinace s verzí `nightly`.

Pokud nyní testy na nightly selžou, ale v jiných prostředích projdou, bude i celý build označen jako procházející.


Spouštění testů
---------------

Testy se spouštějí v sekci `script`, kde stačí zavolat tester. Předpokládejme, že testy jsou umístěny ve složce `tests/` a používáte vlastní `php.ini` umístěné ve složce s testy. Pomocí `-s` si necháme vypsat informace o přeskočených testech. Jako binárku nastavíme v parametru `-p` hodnotu proměnné `TESTER_PHP_BIN`, kterou jsme si nastavili v bloku `env`.

```yaml
script:
  - ./vendor/bin/tester -p $TESTER_PHP_BIN -s -c ./tests/php.ini ./tests
```


Když se něco pokazí
-------------------

Blok `after_failure` se provede, pokud testy selžou. Tester při chybné aserci ukládá aktuální obsah proměnných do souborů `*.actual`. V tomto bloku si je můžeme vypsat.

```yaml
after_failure:
  # Vytiskne obsah souborů *.actual
  - for i in $(find ./tests -name \*.actual); do echo "--- $i"; cat $i; echo; echo; done
```


Nastavení dalších služeb
------------------------

Travis nám umožňuje zapnout další služby. Například Redis server na který ukládáte cache.

```yaml
services:
  - redis-server
```


Inicializace databáze:
----------------------

Databáze MySQL je již předinstalována. Běží na adrese `127.0.0.1` a přihlásit se můžete na účet `travis` nebo `root` bez hesla. Pokud byste chtěli spouštět integrační testy, můžete si do ni naimportovat testovací databázi, kterou máte například v souboru `tests/testbase.sql`:

```yaml
before_script:
  - mysql -u root -e 'CREATE DATABASE testbase;'
  - mysql -u root testbase < tests/testbase.sql
```


Výsledný soubor
---------------

Celý `.travis.yml` pak vypadá takto:

```yaml
language: php

php:
  - 7.1
  - 7.2
  - 7.3
  - 7.4
  - nightly

env:
  - TESTER_PHP_BIN="php"
  - TESTER_PHP_BIN="php-cgi"

matrix:
  allow_failures:
    - php: nightly

  exclude:
    - php: 7.0
      env: TESTER_PHP_BIN="php-cgi"

    - php: 7.1
      env: TESTER_PHP_BIN="php-cgi"

services:
  - redis-server

before_install:
  - composer self-update

install:
  - composer install --no-interaction --prefer-source

before_script:
  - mysql -u root -e 'CREATE DATABASE testbase;'
  - mysql -u root testbase < tests/testbase.sql

script:
  - ./vendor/bin/tester -p $TESTER_PHP_BIN -c ./tests/php.ini -s ./tests/

after_failure:
  # Vytiskne obsah souborů *.actual
  - for i in $(find ./tests -name \*.actual); do echo "--- $i"; cat $i; echo; echo; done
```


Integrace s GitHubem
====================

Jak již bylo zmíněno dříve, Travis je integrován do prostředí GitHubu. Aby mohly být testy spouštěny ve správný okamžik, je potřeba nastavit tzv. Webhook, který informuje Travis o změně ve vašem repozitáři.


Nastavení Webhooku
------------------

Nejprve je potřeba se přihlásit pomocí vašeho GitHub účtu. To provedete na [hlavní stránce |https://travis-ci.org/] pomocí odkazu `Sign in`. Po synchronizaci uvidíte repozitáře, ke kterým máte přístup, a u nich jednoduchý přepínač. Přepnutím do polohy `ON` zapnete hook.

Travis nyní po každém pushnutém commitu nebo po vytvoření pull-requestu zařadí váš repozitář do testovací fronty a po chvilce čekání budou spuštěny testy.


Status obrázek
--------------

Můžete si dokonce nechat [vygenerovat obrázek |https://docs.travis-ci.com/user/status-images/], který informuje o stavu vašeho repozitáře. Ten pak můžete vložit například do svého `readme.md`.


Vynechání testů u commitu
-------------------------

Některé commity není nutné testovat. Uveďte kdekoliv v commit message parametr `[ci skip]` a Travis bude tento commit ignorovat.
